
Zadanie ma być rozwiązane techniką programowania dynamicznego.

###################################
Wstęp:

Mateusz niedawno zdał test na prawo jazdy. Jego rodzice, wiedząc jak brawurowo potrafi jeździć ich syn,
obiecali pożyczać mu auto pod warunkiem, że będzie stosował się do ograniczeń prędkości.
W tym celu tata Mateusza zainstalował specjalne urządzenie służace do pomiarów zmian prędkości auta,
dokonujące pomiaru w stałych interwałach czasowych.
Niestety nie doczytał on instrukcji i zapomniał o kalibracji urządzenia które fabrycznie mierzy
wartość bezwględną zmian prędkości (czyli pomiar można wyrazić wzorem: abs(v_początkowe - v_końcowe)).

!!! Przykładowo: Jeśli w trakcie trwania pomiaru samochód jadąc do przodu z prędkością 50km/h zwolnił
do prędkości 40km/h urządzenie zarejestruje wartość 10.
!!! Uwaga: Samochód jadąc do tyłu porusza się z prędkościami ujemnymi, czyli jeżeli w zadanym interwale czasowym
auto zmieniło prędkość z 25km/h do -5km/h to urządzenie dokona pomiaru równego 30.

###################################
Zadanie 1:

Niestety, niedługo potem Mateusz miał wypadek...
Twoim zadaniem jest napisanie programu który dla określonej liczby pomiarów będzie w stanie podać
minimalną i maksymalną prędkość (bezwzględną) z jaką mógł jechać Mateusz w momencie zderzenia.
Oprócz tego należy zwrócić tablicę bool'i zawierającą informację które z pomiarów oznaczały, że samochód hamował (true)
a które, że samochów przyspieszał (false).

Przykładowy pomiar: [ 10, 9, 3 ] powinien dawać wynik: 2 (dla minimalnej prędkości) oraz 21 (dla maksymalnej).
W przykładzie samochód mógł początkowo jechać z prędkością 10km/h, następnie zwolnić o 9km/h do prędkości 1km/h
a na końcu ("zwalniając" o 3km/h) zacząć jechać do tyłu z prędkością 2km/h.
Drugi sposób interpretacji tablicy pomiarów to założenie, że samochód rozpoczynał jazdę cofając się
z prędkością 10km/h a następnie w trakcie kolejnych dwóch pomiarów przyspieszał do przodu kolejno o 9km/h
i 3km/h ostatecznie jadąc do przodu z prędkością 2km/h.

!!! Podpowiedź: 
Innymi słowy zadanie polega na stwierdzeniu, jaką maksymalną, a jaką minimalną prędkość można uzyskać
poprzez ustalenie dla każdego pomiaru przyspieszenia lub hamowania, oraz zwrócenia tych informacji w tablicy
(tablica oczywiście dotyczy sekwencji pomiarów prowadzących do prędkości minimalnej).

Uzyskanie maksymalnej możliwej prędkości jest łatwe.
Uzyskanie minimalnej wymaga znalezienia podziału zbioru zmian na zbiór hamowań i przyspieszeń,
tak aby ich sumy były możliwie równe. 

###################################
Zadanie 2:

Napisz nową metodę która w przeciwieństwie do poprzedniej wyznaczy minimalną i maksymalną wartość prędkości
z jaką mogło poruszać się auto w dowolnym momencie podróży.
Tablica z Zadania 1 informująca o sposobie interpretacji danego pomiaru powinna zostać ustawiona na null.

Przykładowy pomiar: [ 10, 9, 3 ] powinien dawać wynik: 1 (dla minimalnej prędkości) oraz 21 (dla maksymalnej).
Wyjaśnienie: Możliwa minimalna prędkość osiągana jest podczas drugiego pomiaru kiedy to z 10km/h
auto zwalnia o 9km/h do prędkości 1km/h.
Czyli tak jak w Zadaniu 1 mamy sytuację w której auto startuje z prędkością 10km/h (jadąc do przodu lub do tyłu)
a następnie zmienia prędkość o 9km/h w kierunku przeciwnym do pierwotnego, tym samym redukując ją do 1km/h.
Jest to moment w którym osiągnięte zostaje minimum na całej zarejestrowanej trasie bowiem kolejny pomiar
informuje o zmianie dotychczasowej prędkości o 3km/h. Nie jest więc ważne czy ostatnia zmiana prędkości
odbyła się zgodnie z dotychczasowym kierunkiem poruszania czy nie, gdyż w obu sytuacjach finalna prędkość
będzie większa niż ta zarejestrowana po drugim pomiarze (byłoby to 2km/h w przypadku zmiany kierunku jazdy
lub 4km/h w przypadku przeciwnym).


###################################
!!! Dodatkowe informacje:
Zadanie ma być rozwiązane techniką programowania dynamicznego.
Złożoność pamięciowa algorytmu powinna być nie większa niż O(sumy_wartości_pomiarów).
Złożoność czasowa algorytmu powinna być nie większa niż O(liczby_pomiarów * sumy_wartości_pomiarów).
Można założyć, że wejściowa tablica z pomiarami nie jest pusta oraz, że zawiera tylko nieujemne wartości.
Należy również założyć, że auto w trakcie trwania pomiaru mogło tylko wytracać prędkość albo ją zyskiwać
(czyli w każdym interwale czasowym prędkość auta zmieniała się w sposób monotoniczny).
Zadanie 2 powinno zawierać warunek sprawdzający możliwość wcześniejszego zakończenia obliczeń w momencie gdy 
na danym etapie osiągnięta została najniższa z możliwych prędkości minimalnych.

###################################
Punktacja (maksymalnie 4 punkty):

Zadanie 1 -  3.0 pkt
2.0 pkt. - wartość zwracana
1.0 pkt. - tablica hamowań/przyspieszeń
kara  -0.5 pkt. za złą złożoność pamięciową lub czasową

Zadanie 2 -  1.0 pkt
1.0 pkt. - wartość zwracana
kara  -0.5 pkt. za złą złożoność pamięciową lub czasową lub brak warunku obcinającego zbędne obliczenia

Uwaga: W testach domowych przykłady testowe będą znacznie większe i zła złożoność może powodować
przerwanie obliczeń (timeout lub out of memory), a to już jest poważniejszy błąd.
